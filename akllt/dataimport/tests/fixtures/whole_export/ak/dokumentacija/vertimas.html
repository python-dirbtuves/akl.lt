<h1>Atviro kodo programų vertimo pradžiamokslis</h1>
<p>Didžioji dalis laisvų (atviro kodo) programų vertimui naudoja gettext
mechanizmą (.po bylas), todėl čia bus aprašytas tik šis būdas.</p>
<h2>Pradžia bei įrankiai</h2>
<p>Paprasčiausia yra atsisiųsti iš programos, kurią norite versti, interneto
svetainės vertimo šabloną - t.y. bylą su išplėtimu .pot, tada ją pervadinti
į .po ir versti. Jokių specialių programų nereikia, užtenka paprasto tekstų
redaktoriaus. Trumpas .po bylos aprašymas:<br>
</p>
<pre>
# Lithuanian translation of GIMP.
# Copyright (C) 2001 Free Software Foundation, Inc.
# 
msgid ""
msgstr ""
"Project-Id-Version: GIMP 1.2\n"
"POT-Creation-Date: 2002-07-23 22:19+0200\n"
"PO-Revision-Date: 2002-10-05 11:04+0200\n"
"Last-Translator: Jonas Lietuvis &lt;lietuvis@lietuva.lt&gt;\n"
"Language-Team: Lithuanian &lt;komp_lt@konferencijos.lt&gt;\n"
"MIME-Version: 1.0\n"<br>"Content-Type: text/plain; charset=utf-8\n"
"Content-Transfer-Encoding: 8bit\n"
</pre>

<p>Pradžioje yra bendra informacija - čia įrašomas verčiamos programos pavadinimas,
vertėjo informacija, vertėjų komanda (Language-Team), koduotė (charset) ir t.t. 
Verčiant geriausia naudoti <b>UTF-8</b> koduotę. Jei programa nesupranta <b>UTF-8</b> tada reikia rinktis <b>iso-8859-13</b> koduotę.<br>
Toliau yra svarbiausia - eilutės, kurias reikia išversti:<br>
</p>
<pre>
msgid "This is english words"
msgstr ""
</pre>
	 	
<p>Eilutėse, prasidedančiose <b>msgid</b> yra angliški žodžiai, kuriuos reikia išversti ir įrašyti tarp kabučių, 
esančių prie <b>msgstr</b>, taigi po vertimo turi atrodyti maždaug taip:</p>
<pre>
msgid "This is english words"
msgstr "Tai yra angliški žodžiai"
</pre>
<p>Versti galima su bet kokia tekstų redagavimo programa, tačiau patogiausia tai daryti su tam pritaikytomis programomis - Emacs,
KBabel, gtranslator, PoEdit. Programa <a
 href="http://poedit.sourceforge.net">PoEdit</a> labai gera tuo, kad veikia
tiek Linux, tiek Windows sistemose.</p>

<h2>Kaip aš galėčiau prisidėti, ir kaip yra organizuojamas informacijos apsikeitimas?</h2>

<p>Pradžiai geriausiai imti nepradėtas versti programas, ypač tas kur pats
naudoji. Kai išmoksite, tada galėsi perimti kai kuriuos vertimus.</p>
<p>Visų pirma reikia atsisiųsti verčiamos programos vertimo šabloną (bylą
su .pot išplėtimu) iš interneto. Jei nežinote kur rasti vertimo šablonus - 
paprasčiausiai parsisiųskite neišverstą (.pot) ar pusiau išverstą bylą (.po)
iš iš GNOME vertimo projekto puslapių:<br>
Pagrindinis Gnome 2.6 versijos puslapis lietuviškiems vertimams yra čia:
<a href="http://developer.gnome.org/projects/gtp/status/gnome-2.6/lt/index.html">http://developer.gnome.org/projects/gtp/status/gnome-2.6/lt/index.html</a> <br>
O iš čia galima iškart atsisiųsti 
<a href="http://developer.gnome.org/projects/gtp/status/gnome-2.6/lt/desktop/index.html">pagrindinių</a>
<a href="http://developer.gnome.org/projects/gtp/status/gnome-2.6/lt/fifth-toe/index.html">papildomų</a>
bei <a href="http://developer.gnome.org/projects/gtp/status/gnome-2.6/lt/extras/index.html">kitų</a> GNOME programų vertimų bylas.<br>
 Visa GNOME vertimų statistika yra čia: <a
 href="http://developer.gnome.org/projects/gtp/status">http://developer.gnome.org/projects/gtp/status</a>.
</p>

<p> Patyrusiems kompiuterio vartotojams vertimo bylas geriausiai gauti
iš verčiamos programos CVS (reikalingiausia informacija, kaip naudotis GNOME CVS, yra <a
 href="http://developer.gnome.org/tools/cvs.html">developer.gnome.org</a>
svetainėje, o pilna dokumentacija yra <a href="http://www.cvshome.org/">www.cvshome.org</a>).</p>
<p>Labai daug programų vertimų bylų (.po) galima rasti Debian vertimų puslapyje:
<a href="http://www.debian.org/intl/l10n/po/lt">www.debian.org/intl/l10n</a></p>
<p>Tada išverti (su aukščiau paminėtais įrankiais) ir siunti programos autoriams.
Jei kyla kokių klausimų geriausia kreiptis į programų vertimams skirtą konferenciją
komp_lt - žvilgtelk į http://www.lietuvybe.org arba paprasčiausiai adresu
<a href="mailto:serv@konferencijos.lt?subject=">serv@konferencijos.lt</a>
nusiųskite laišką su tuščiu <tt>Subject:</tt> laukeliu, o jame įrašykite vienintelę
eilutę </p>
<pre>subscribe komp_lt<br></pre>
<p>Tada gausite laišką ir įvykdę ten esančius nurodymus galėsite rašyti laiškus
adresu komp_lt@konferencijos.lt arba per web sąsają:<br>
http://www.konferencijos.lt susiraskite komp_lt konferenciją.<br>
</p>
<h2>Ar verta versti dokumentaciją?</h2>
<p>Ne, dokumentacijos beveik niekas neverčia. Ne tik kad į lietuvių kalbą,
bet ir į kitas. Praktiškai tik ispanų ir italų komandos verčia GNOME dokumentaciją.
Bent kol kas jos niekas neskaito :(</p>
<h2>Terminai</h2>
<p>Iškils klausimų dėl to, kokius žodžius naudoti... Dalis jų yra surašyta
<a href="http://www.lietuvybe.org/?menuid=Zodynai&submenu=terminai">www.lietuvybe.org/?menuid=Zodynai</a>.
Čia tokie beveik oficialūs terminai, nors nėra gerai atrinkti ir peržiūrėti.
Jei (tavo manymu) yra geresnių atitikmenų arba ko nors trūksta - rašyk į aukščiau minėtą konferenciją.</p>

<h2><a name="update">Vertimų patikrinimas bei atnaujinimas</a></h2>

<p>Klausimas: <em>Aš išverčiau vieną pot bylą, po kurio laiko atsiranda nauja
to pot versija. Kai kurios frazės lieka senos, kai kas atsiranda naujo. Kaip
būtų geriausia padaryti, kad nereikėtų iš naujo suvedinėti tų senų frazių,
kurios ir taip jau suvestos? Gal yra kokios programos tam dalykui?</em></p>
<p>Atsakymas: taip. Viena iš esminių gettext paketo programų yra msgmerge.
Gavus naują projekto foo frazių be vertimų bylą <tt>foo.pot</tt>, ir turint
seną vertimą foo-lt.po, paleidi</p>
<pre>msgmerge foo-lt.po foo.pot &gt; lt.po<br>mv lt.po foo-lt.po<br></pre>
<p>išverti, tada sukompiliuoji iš .po bylos į .mo (verčiant su PoEdit programa
.mo padaromas automatiškai išsaugant verčiamą bylą) ir pasižiūri, kiek išversta:</p>
<pre>msgfmt -c -v -o foo.mo foo-lt.po</pre>
<p>kad išbandytum, kaip tai atrodo, nukopijuoji .mo bylą į /usr/share/locale/lt/LC_MESSAGES
katalogą (kaip tiksliai turi vadintis .mo byla rasite pasižiūrėję į kitas
kalbas, pvz vokiečių - katalogas /usr/share/locale/de/LC_MESSAGES):</p>
<pre>cp foo.mo /usr/share/locale/lt/LC_MESSAGES/foo.mo<br>(jei dirbi su Linux)<br><br></pre>
<p>Windows OS reikia nueiti į katalogą, į kurį įdiegėte programą ir ten pačiam
susirasti .mo bylų vietą.<br>
</p>
<p>Tada paleidi programą, kurią verti, iš naujo. GNOME programose po kataloge
dažniausiai yra skriptukas <tt>update.pl</tt> arba <tt>update.sh</tt>. Tuomet
vietoj visų paminėtų veiksmų galima paleisti</p>
<pre>./update.pl lt</pre>
<p>Tačiau kai kurių programų naujesnės versijos reikalauja paketo <tt>xml-i18n-tools</tt>.
Jei parsisiunčiate pradinius tekstus (sources) .tar.gz pavidalu, tuomet lengviausia
tai patikrinti -- šakniniame kataloge yra keletas xml-18n-* bylų. Jei gavote
sourcus iš CVS, tuomet tos bylos sukuriamos kompiliavimo metu (tiksliau, leidžiant
<tt>./autogen.sh</tt>). Tokių programų vertimai atnaujinami komanda.</p>
<pre>xml-i18n-update lt</pre>
<h2>PO formatas</h2>
<p>Tie, kas vers po bylas, atkreipkite dėmesį į šias pastabas:</p>
<ol>
	<li>Ženklas &amp; reiškia, kad po jo esanti raidė programoje bus pabraukta
(pvz "&amp;File" programoje atrodys <u>F</u>ile)<br>
  </li>
  <li>Eilutėse, pažymėtose 	          
    <pre>#, c-format</pre>
	yra labai svarbu <em>%s</em> ir kiti parametrai. Jų skaičius, reikšmė po
% ir 	tvarka turi sutapti. Jei reikia sukeisti, tuomet yra toks 	formatas:
         
    <pre>msgid "%s %d"<br>msgstr "%1$d %2$s"</pre>
	 	          
    <p>Visa laimė, kad tai lengva patikrinti:</p>
	          
    <pre>msgfmt -c -v -o lt.gmo lt.po</pre>
	 	patikrins visus formatus ir praneš visas klaidas. 	</li>
	 	<li>Jei nenori versti, pavyzdžiui "Alt+Right", tai nepalik neišversto,
	tačiau nukopijuok. Tuomet bus aišku, kad viskas yra išversta. 	</li>
	 	<li>vertimai turėtų vadintis <tt>lt.po</tt>, o jei jų daug -- tarkim, 	<tt>yast-lt.po</tt>.
	<tt>yast.pot</tt> yra tuščia (be vertimų), programos xgettext 	sugeneruojama
byla. 	</li>
</ol>
    
<p>Daugiau skaitykit anglišką dokumentaciją, pvz. "info gettext" arba <a
 href="http://i18n.kde.org">KDE Internacionalizacijos puslapyje</a> esančią
<a href="http://i18n.kde.org/translation-howto/index.html">KDE-Translation-HOWTO</a>.
Naudinga perskaityti apie <a
 href="http://developer.gnome.org/projects/gtp/">GNOME vertimo projektą</a>.</p>
<div align="right">
<div align="right"><font size="-2"><a href="mailto:mantas@akl.lt"
 class="pastas">Mantas Kriaučiūnas</a>    </font></div>
<font size="-2"><a href="mailto:menesis@centras.lt" class="pastas">Gediminas Paulauskas</a>
    </font></div>
  <br>
<br>
